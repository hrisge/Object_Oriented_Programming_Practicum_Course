# ООП - практикум 13.03.2025 - Седмица 4

**Задача 1.**

Реализирайте клас **Time** за работа с време. Класът трябва да има три член-данни:

* час (int)
* минути (int)
* секунди (int)

Класът трябва да предоставя следните **функционалности**:

* Конструктор по подразбиране, който задава времето на 00:00:00.
* Конструктор, който приема като аргументи час, минути и секунди и ги задава като стойности.
    Ако подадените стойности са извън допустимите граници (например 25 часа или 90 минути), да се зададат като 00:00:00.
* Метод за добавяне на секунди – приема цяло число n и увеличава времето с n секунди. Ако при това увеличаване се премине към следваща минута или час, времето трябва да се коригира съответно.
* Метод за изваждане на секунди – приема цяло число n и намалява времето с n секунди, като при достигане на 00:00:00 се връща към предишен час/минута, ако е необходимо.
* Метод за връщане на времето в 12-часов формат – връща текущото време във формат hh:mm:ss AM/PM.
* Метод за проверка дали времето е сутрин или вечер – връща "AM" ако времето е в интервала [00:00 - 11:59] и "PM" ако е в [12:00 - 23:59].
* Метод за сравнение на две времена – приема друг обект от тип Time и връща истина, ако текущото време е след подаденото.
* Метод, който връща оставащите секунди до следващия час – изчислява колко секунди остават до пълния следващ час.
* Метод, който връща оставащото време до полунощ – изчислява колко часа, минути и секунди остават до 00:00:00.
* Метод, който връща разликата между две времена – приема друг обект от тип Time и връща разликата между текущото и подаденото време във формат hh:mm:ss.

**Задача 2.**

**Система за управление на метрото – Софийска община**

Софийска община желае да създаде система за дигитално управление на метрото. Системата трябва да съдържа следните компоненти:

Клас **Train**
Класът представлява влак в метрото и съдържа следните член-данни:

* марка – марката на влака.
* модел – моделът на влака.
* идентификационен номер – уникален идентификатор на влака.
* брой вагони – броят на вагоните във влака.
* маршрут – списък от спирки, които влакът обслужва.
    Всяка спирка е символен низ с дължина до 32 символа.
    Всеки маршрут съдържа до 16 спирки.
* Текуща спирка – спирката, на която в момента се намира влакът.
* Посока на движение – булева променлива, указваща посоката на движение (напред или назад по маршрута).

*Основни методи* на Train

* Редактиране на маршрут – метод за промяна на маршрута на влака.
* Принтиране на маршрут – метод, който извежда маршрута в следния формат:

„Младост 1 -> Мусагеница -> Г.М. Димитров -> …“
* Преместване на следваща спирка – метод, който премества влака на следващата спирка в маршрута му.
* Обръщане на посоката – метод за промяна на посоката на движение на влака.

Клас **Underground**
Класът представлява цялата мрежа на метрото и съдържа следните член-данни:

* масив от влакове – списък от влакове, които в момента се движат в метрото (до 64 влака).
* брой пътници – общият брой пътници в метрото.
* множество от спирки – списък от всички възможни спирки в метрото (до 16×64 спирки).

*Основни методи* на Underground
* Добавяне на влак – метод за добавяне на нов влак към метрото. При добавяне трябва да се проверят следните условия:
* Да няма друг влак на същата начална спирка.
* Да не се надвиши максималният брой влакове в метрото.
    Ако маршрутът на влака е нов, неговите спирки се добавят към списъка от спирки.
* Премахване на влак – метод за премахване на влак от метрото.
* Преместване на конкретен влак напред – метод, който премества даден влак на следващата спирка от маршрута му.
* Преместване на всички влакове напред – метод, който премества всички влакове напред по маршрутите им.
    Ако даден влак достигне последната спирка в маршрута си, той обръща посоката си и се премества с една спирка в обратна посока.
